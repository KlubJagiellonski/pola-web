---
title: Polskie produkty nie tylko spożywcze
subTitle: Ranking aplikacji Pola
category:
cover: 3.png
---

Moda na kupowanie polskich produktów staje się silniejsza. Coraz więcej firm informuje konsumentów o polskim pochodzeniu swoich produktów. Sieci handlowe za pomocą specjalnych kampanii również zachęcają do zakupu biało-czerwonych produktów. Jednak dotyczy to głównie artykułów spożywczych. Nie brakuje jednak polskich firm, w innych branżach. Pokazuje to nowy raport aplikacji Pola. Zabierz ją na zakupy, wydawanej przez Klub Jagielloński.

Polacy chcą kupować polskie produkty, ale mają problem z ich rozpoznaniem. Aplikacja Pola powstała po to, aby pomóc w weryfikacji każdego producenta. Za jej pomocą dokonano już ponad 10 mln skanowań. Dzięki tej inicjatywie możemy znaleźć lokalne alternatywy dla międzynarodowych koncernów i nie tylko w branży spożywczej. Prezentowany ranking zawiera zestawienia najczęściej skanowanych firm w kategoriach: materiałów budowlanych, artykułów higienicznych, akcesoriów sportowych, odzieży i artykułów dla zwierząt. Publikacja jest częścią zainicjowanej przez Pracowników oraz Grupę Kapitałową PGE kampanii społecznej [POLSKIE – KUPUJĘ TO!](https://polskiekupujeto.pl/), której celem jest zachęcanie Polaków do kupowania rodzimych produktów i usług. W ramach tego przedsięwzięcia PGE wspiera rozwój aplikacji Pola.

„Promujemy patriotyzm konsumencki już od siedmiu lat i z radością obserwujemy wzrost znaczenia pochodzenia produktów wśród czynników zakupowych. Chcieliśmy wyjść poza branżę spożywczą i sektor FMCG, by pokazać, że w innych kategoriach produktów też nie mamy się czego wstydzić” - mówi Mateusz Perowicz, koordynator aplikacji Pola.

Aplikacja Pola śmiało wchodzi w zupełnie nowe branże. Na początku lipca zespół dodał do bazy ponad 9 tys. produktów budowlanych i zweryfikował największych producentów z tego sektora. „Chcemy, aby Pola służyła pomocą nie tylko w Biedronce i Lidlu, ale także w LeroyMerlin i Bricomarché. Ta zmiana to efekt naszej integracji z systemem GS1. Niebawem chcemy też wprowadzić do naszej bazy klasyfikację kodów GPC, co znacznie ułatwi wyszukiwanie konkretnych produktów” - dodaje Perowicz.

Raport jest [dostępny za darmo na stronie Klubu Jagiellońskiego](https://klubjagiellonski.pl/publikacje/polskie-produkty-nie-tylko-spozywcze-ranking-aplikacji-pola/), wydawcy aplikacji Pola. Znajdziemy w nim rankingi popularności z udziałem największych firm działających na polskim rynku w pięciu wybranych kategoriach. Łącznie do wszystkich firm ujętych w zestawieniu przypisano 30 665 produktów, które łącznie za pomocą aplikacji zeskanowano 256 509 razy.

Jeśli uważasz, że nasze działania są wartościowe, może pomóc w rozwoju naszego projektu. [Wspieraj aplikację Pola](https://klubjagiellonski.pl/zbiorka/wspieraj-aplikacje-pola/).
