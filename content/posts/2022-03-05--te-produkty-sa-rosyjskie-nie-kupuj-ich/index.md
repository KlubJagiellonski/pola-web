---
title: Te produkty są rosyjskie. Nie kupuj ich.
subTitle: Wspólny projekt Klubu Jagiellońskiego i Allegro
---
  
W wyniku rosyjsko-białoruskiej inwazji na Ukrainę pojawia się wiele głosów wzywających do bojkotu produktów pochodzących z tych krajów. Wątek na temat cieszy się dużą popularnością na [Wykopie](https://www.wykop.pl/link/6514327/rosyjskie-firmy-w-polsce-lista/). Pomocnych danych dostarcza też Centralny Ośrodek Informacji Gospodarczej, [informując że w Polsce](https://www.coig.com.pl/wykaz_lista_firm_z_rosyjskim_kapitalem_w_polsce.php) „działają 982 spółki, w których jednym z udziałowców jest rosyjska firma lub osoba fizyczna będąca obywatelem Rosji”. Użytkownicy wydawanej przez Klub Jagielloński aplikacji Pola, również zwracają się z prośbą o możliwość wyfiltrowania rosyjskich i białoruskich produktów. Dostajemy kilka takich próśb dziennie. Dlatego przygotowujemy listę największych lub najczęściej spotykanych firm rosyjskich i białoruskich.

**Amic Energy (były Łukoil)**

Rosyjska sieć stacji benzynowych Łukoil została w ostatnich latach przejęta przez Amic Energy, zaś ponad 100 stacji benzynowych przeszło istotny rebranding i zerwało z poprzednią marką. Amic Energy oficjalnie jest firmą inwestycyjną z siedzibą w Wiedniu, która prowadzi działalność gospodarczą w Europie Środkowej i Wschodniej w branży energetycznej.

Jednakże wiele wskazuje na to, że w rzeczywistości sieć stacji Amic Energy w dalszym ciągu jest powiązana z kapitałem rosyjskim. Wskazuje się tu m.in. na powiązania kadry zarządzającej koncernem z Łukoilem i austriackim OMV, bezpośrednim konkurentem Orlenu w regionie Europy Środkowo-Wschodniej – znanego w Polsce głównie z intensywnej współpracy z rosyjskim sektorem wydobywczym. W 2016 roku doszło nawet do [bojkotu konsumenckiego stacji benzynowych Amic Energy na Ukrainie](https://forsal.pl/artykuly/935464,tajemniczy-amic-i-rosyjskie-powiazania-spolka-ktora-zastapi-w-polsce-lukoila.html), zaś sama spółka w powszechnym odbiorze uznana została za "Łukoil 2.0". Dlatego lepiej zatankować auto gdzieś indziej.

**Kaspersky Lab**

[Kaspersky Lab](https://www.kaspersky.pl/) to rosyjska firma z branży cyberbezpieczeństwa, oferująca min. oprogramowania antywirusowe. Według szacunków jest trzecią największą firmą oferującą tego typu produkty osobom prywatnym, z oprogramowania Kaspersky korzysta około 400 milionów osób na całym świecie. W 2015 roku firma została [oskarżona](https://www.bloomberg.com/news/articles/2015-03-19/cybersecurity-kaspersky-has-close-ties-to-russian-spies) przez Bloomberg o powiązania z Federalną Służbą Bezpieczeństwa Federacji Rosyjskiej (FSB), następczyni KGB. W obliczu tych oskarżeń, w 2017 roku administracja Stanów Zjednoczonych [przestała](https://www.theguardian.com/technology/2017/sep/13/us-government-bans-kaspersky-lab-russian-spying) korzystać z oprogramowania Kaspersky. Jewgienij Kaspierski, założyciel firm, został w 2012 roku [oskarżony](http://www.wired.com/dangerroom/2012/07/ff_kaspersky/all/) o powiązania z Kremlem.

**Dr. Web**

[Dr. Web](https://www.drweb-av.pl/) to kolejna firma technologiczna z rosyjskim kapitałem, która oferuje oprogramowanie antywirusowe oraz inne produkty z dziedziny bezpieczeństwa cyfrowego. Firma została założona w 1992 roku i jako pierwsza oferowała oprogramowanie antywirusowe w Rosji. Użytkownicy z ponad 200 państw korzystają z oprogramowania Dr. Web. Siedziba firmy znajduje się w Moskwie, biura Dr. Web znajdują się również we Francji, Japonii, Kazachstanie i Niemczech.  
  
Kolejną branżą, której należy się przyjrzeć uważnie, jest rynek gier komputerowych.

**Gaijin Entertainment**

[Gaijin Entertainment](https://gaijinent.com/en) to rosyjsko-węgierska firma produkująca gry komputerowe. Firma została założona w 2002 roku w Moskwie. Do jej najbardziej znanych produkcji należą War Thunder, Crossout i Star Conflict. W czasie pisania tego artykułu liczba osób grających w War Thunder oscylowała w okolicach 11 – 12 tysięcy. Gracze z polski są obecnie drugą najaktywniejszą grupą na serwerach War Thunder, zaraz po graczach ze Stanów Zjednoczonych. Wszystkie pięć najaktywniejszych krajów należy do NATO.

**Wargaming.net**

[Wargaming Group](https://eu.wargaming.net/en) Limited to białoruska firma z siedzibą na Cyprze produkująca gry komputerowe. Do jej najpopularniejszych produkcji należą World of Tanks, World of Warplanes i World of Warships. Na serwerach Wargaming zarejestrowanych jest ponad 160 milionów użytkowników na całym świecie. Ponad jedna czwarta użytkowników pochodzi ze Stanów Zjednoczonych. Jej twórca Wiktor Kisłyj został [pierwszym białoruskim miliarderem](https://www.newsweek.pl/biznes/wiktor-kislyj-tworca-world-of-tanks-najbogatszym-bialorusinem/wcklx2h). W 2016 r. Bloomberg wycenił właśnie jego spółkę na ponad 1,5 mld dolarów, dzięki czemu Kisłyj został pierwszym Białorusinem na liście miliarderów Bloomberga.  
  
Nie zapominajmy o tym, że e-sport w ostatnich latach niesamowicie się rozwinął. Odbywają się turnieje międzynarodowe analogicznie do klasycznych sportowych dyscyplin. Polska już trzykrotnie organizowała Globalne finały Mistrzostw World of Tanks Grand Finals. Apelując o wykluczenie Rosjan ze sportowych zmagań, nie zapominajmy o tym, aby apelować równolegle o wykluczenie ich oraz rosyjskich i białoruskich gier z e-sportu. Nie należy bagatelizować tego rynku. Jego wartość osiągnęła ok. 146 mld dolarów. Tyle wynosi wartość przemysłu muzycznego i filmowego [razem wziętych](https://sport.trojmiasto.pl/E-sport-Wartosc-rynku-przebila-przemysl-muzyczny-i-filmowy-razem-wziety-n158852.html). Polska Liga Esportowa powinna zająć stosowne stanowisko i dać przykład światu.

**Cenega**

Od 2005 roku do rosyjskiej grupy 1C należała platforma sprzedaży gier Cenega N.V., która ma na koncie wydanie takich tytułów jak FarCry, Assasin’s Creed, Anno czy Dark Souls. Ma też w portfolio takie serie jak Football Manager, DOOM, The Elder Scrolls czy Total War. Jest to jeden z najbardziej rozpoznawalnych wydawców gier w Polsce, wydaje gry takich studiów jak: Bandai, Namco, Bethesda, czy CD Projekt Red. W tym przypadku mamy pozytywne informacje. Całe 1C Entertaiment, a wraz z nim Cenega zostało wykupione przez chińskie Tecent. „W odpowiedzi na pojawiające się nieprawdziwe zarzuty o rosyjskim kapitale informujemy, że wyłącznym właścicielem Cenega S.A. jest firma Proxima Beta Europe z siedzibą w Amsterdamie, będąca własnością Tencent Holdings Limited” – [informuje](https://www.ppe.pl/news/296976/cenega-odrzuca-zarzuty-dotyczace-polaczenia-z-rosja-firma-wydala-oswiadczenie.html) ppe.pl

Dla zwiększenia świadomości konsumenckiej należy też wyjaśnić inne transakcje, w tym jedno z największych przejęć na polskim rynku spożywczym.

**Luxoft**

To kolejna firma, która pojawia się w wielu zestawieniach rosyjskich przedsiębiorstw. Nie należy jej jednak na nich umieszczać. Firma co prawda powstała w Moskwie, ale została przejęta przez DXC Technology. Luxoft obsługuje 5 kontynentów w sektorze finansowym, bankowym, turystycznym, lotniczym, telekomunikacyjnym czy energetycznym. Posiada 39 biur w różnych zakątkach świata, w tym w Polsce: w Krakowie, Wrocławiu, Warszawie i Gdańsku.

Firma zatrudnia w Polsce ponad 2000 tys. pracowników i uchodzi za jednego z największych pracodawców na rynku IT. Dlatego warto rozwiać wątpliwości dotyczące tej firmy.

**CEDC International**

Jak wskazywaliśmy w grudniu 2021 roku, [polski koncern spożywczy Maspex zawarł umowę dotyczącą zakupu spółki CEDC](https://klubjagiellonski.pl/2021/12/20/zubrowka-znow-polska-wodka-co-inwestycja-maspexu-zmieni-na-krajowym-rynku-mocnych-alkoholi/), będącej m.in. największym dystrybutorem wódki w Polsce (ponad 40% rynku), właściciela takich marek jak Soplica, Żubrówka, Bols czy Absolwent, za kwotę ok. 4 mld złotych. CEDC w 2013 r. zostało wykupione przez Rustama Tariko, właściciela Russian Standard Corporation. Finalizacja tak złożonych transakcji wymaga jednak czasu, wobec czego struktura właścicielska spółki i ustalenie właściciela rzeczywistego może budzić pewne wątpliwości. Maspex otrzymał odpowiednie zgody organów kontroli w Polsce i na Ukrainie, a w minionym tygodniu podpisał ostateczną umowę. Ostatnią formalną czynnością była wymiana zarządu i objęcie kontroli nad przejętą firmą.

Wg informacji uzyskanych od przedstawicieli polskiej spółki, doszło do tego 25 lutego. Dzięki czemu Grupa Maspex ostatecznie sfinalizowała przejęcie CEDC International Sp. z o.o. oraz jej spółki zależnej B2B Wine & Spirits sp. z.o.o. oraz objęła nad nimi faktyczną kontrolę operacyjną.

Możemy więc śmiało powiedzieć, że kupując Żubrówkę już oficjalnie wspieramy polski, nie zaś rosyjski, kapitał, co więcej Maspex uzyska prawa do dystrybucji na polskim rynku m.in. win Carlo Rossi, Frontera, Barefoot i Gancia oraz alkoholi kolorowych: Grant’s, Glenfiddich i Tullamore D.E.W., Metaxa, Jȁgermeister, Cointreau, Campari, Aperol, czy Remy Martin. Te marki również są wolne od rosyjskiego kapitału.  
  
Jednak inne produkty codziennego użytku wciąż musimy uważać.

**Beluga**

[Beluga Group](https://belugagroup.ru/en/) to największa rosyjska firma alkoholowa. Zajmuje się importem i dystrybucją alkoholi wysokoprocentowych w Rosji, a także sprzedażą własnych produktów kraju i za granicą. Beluga eksportuje swoje produkty do 120 krajów, a jej zyski w ostatnim roku wzrosły o ponad 70%. Trzy dni przed inwazją Rosji na Ukrainę do mediów trafiła informacja o tym, że akcje Beluga Group mają zostać uwzględnione w indeksie FTSE Emerging Small Cap, który śledzi wzrost małych spółek z rynków wschodzących. Firma sama reklamuje się jako „największa grupa alkoholowa w Rosji”. Pełną [listę jej marek](https://belugagroup.ru/en/brands/) znajdziemy na stronie firmy.

**TN International (Technonicol)**

Koncern TN International jest producentem materiałów izolacyjnych używanych w budownictwie, zarówno mieszkalnym jak i przemysłowym. Na polskim rynku jest obecna od ponad 15 lat, posiada 56 zakładów produkcyjnych w 7 krajach. Jednym z nich jest otwarty jesienią 2021 roku zakład w Wykrotach, produkujący wełnę mineralną. Koncern planuje kolejne inwestycje w Polsce, których łączna kwota ma oscylować w okolicach 100 mln euro.

Założycielami i właścicielami marki są rosyjscy miliarderzy – Igor Rybakov i Sergey Kolesnikov, posiadający majątki wartości po 1,1 miliarda dolarów każdy.

Jeżeli ktoś planuje w najbliższym czasie budowę domu jednorodzinnego, warto zwrócić uwagę na producenta pokryć dachowych lub materiałów izolacyjnych, których będziemy używać w trakcie inwestycji.

**Gucci, Dolce & Gabbana i Versace**

Warto zastanowić się nad bojkotem włoskich produktów luksusowych. Włoski premier [Mario Draghi z powodzeniem zabezpieczył](https://twitter.com/Barnes_Joe/status/1497194009038626842) wydzielenie włoskich dóbr luksusowych z unijnego pakietu sankcji gospodarczych. Dla niektórych osób robienie interesów jest ważniejsze niż powstrzymanie wojny?

**Rosyjskie produkty użytku codziennego**

Kolejnym produktem rosyjskim na polskim rynku jest linia kosmetyków „Receptury Babuszki Agafii”, z charakterystyczną starszą kobietą w słowiańskim stroju wiejskim w logo, reklamowanych jako "naturalne kosmetyki ze składnikami prosto z Syberii". Spora część produktów trafiających na rynek europejski jest jednak znacznie gorszej jakości aniżeli ich odpowiedniki w Rosji – szczególnie te produkowane w estońskich zakładach spółki Eurobio Lab OU, spółki córki moskiewskiej Pierwoje Reszenie – właściciela marki.

Dotyczy to zarówno szamponów, jak i kremów, odżywek i masek do włosów, balsamów, peelingów oraz szeregu innych produktów, które codziennie mamy okazję zobaczyć na półkach sklepowych większości drogerii w Polsce.  
  
Warto zwrócić też uwagę na rosyjską sieć supermarketów Mere, która niedawno pojawiła się w Polsce. Ta sieć w ubiegłym roku została wydalona z Ukrainy. Ekspansję rosyjskiej sieci sklepów odzieżowych Melon Fashion Group w Polsce, zatrzymał wyrok sądu, w którym sieć przegrała spór z właścicielem marki Zara. Sieć wycofała się z Polski, ale wciąż możemy spotkać sklepy i ubrania marek befree, ZARINA oraz Love Republic.

Nie da się wymienić wszystkich firm z Rosji czy Białorusi. Jednak bojkot każdego produkty z tych państw będzie możliwy dzięki aplikacji Pola. Każdy kraj posiada prefiks, którym oznaczone są produkty z niego pochodzące. Są to najczęściej pierwsze trzy cyfry kodu. [Polsce przypadły cyfry 590](https://klubjagiellonski.pl/2016/11/19/kod-kreskowy-nie-definiuje-polskosci/). Dla Rosji są to cyfry od 460 do 469, a dla Białorusi 481. Wdrażamy właśnie rozwiązanie, dzięki któremu każdy, kto zeskanuje kody pochodzące z tych państw, dostanie stosowne ostrzeżenie **„Ten produkt pochodzi z kraju, który dokonał inwazji na Ukrainę. Zastanów się, czy chcesz go kupić”**.

Na całe szczęście bojkot rosyjskich czy białoruskich produktów jest dość trudny, ponieważ w żadnej z branż, poza energetyką firmy z tych państw nie zdublowały dominującej pozycji na polskim rynku. W większości przypadków znalezienie rosyjskich czy białoruskich produktów jest trudne lub niewykonalne. Możemy jednak zrobić wiele w geście protestu. „Jedz jabłka na złość Putinowi” pod takim hasłem przebiegała akcja protestu w 2014 roku po pierwszej akcji militarnej Rosji na Ukrainę. Dziś trzeba ją sparafrazować: „Na złość Putinowi wymień kopciucha!”. Dużo mówi się o tym, by zatrzymać import węgla z Rosji. Jednak nie jest to efekt polityki państwa, [tylko decyzji konsumenckich wielu Polaków. Po prostu na taki rodzaj opału zdecydowało się wielu z nas](https://twitter.com/JJPiszczatowska/status/1496447339384430595?s=20&t=f4DEM0WWxcTtNWqH9g2uhg). Chcesz ograniczyć ilość ruskiego węgla w Polsce? Pomóż rodzicom, dziadkom, a nawet sąsiadom w wymianie systemu ogrzewania. Część osób zapewne nie wie, że [na ten cel można otrzymać dotację](https://czystepowietrze.gov.pl/). Propagowanie termomodernizacji może być realną reakcją konsumencką zmniejszającą wpływy Kremla, oczywiście ma to drugi, pozytywny aspekt - ekologiczny, więc tym bardziej warto.  
  
Autorzy: Jakub Terlikowski, Bartłomiej Mielniczek, Mateusz Perowicz